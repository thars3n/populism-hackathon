Sevgili Gaziantepliler, değerli kardeşlerim sizleri en kalbi duygularımla selamlıyorum. Buradan, bu coşkulu meydandan bütün Gaziantep’e, Araban’a, İslahiye’ye, Karkamış’a, Nizip’e, Nurdağı’na, Oğuzeli’ne, Şahinbey’e, Şehitkamil’e, Yavuzeli’ne oralarda yaşayan tüm kardeşlerime selamlarımı, sevgilerimi yolluyorum.

Gaziantep’in tüm köylerini, mahallelerini, Gaziantep’in çocuklarını, gençlerini, hanımefendilerini, beyefendilerini selamlıyorum.

Şehitler diyarı Gaziantep’in tüm kahraman şehitlerini selamlıyorum. Allah’ın rahmeti üzerlerine olsun diyorum. Gaziantep’in tüm yiğit gazilerini selamlıyorum. Vefat edenlere Allah’tan rahmet diliyorum. Şunu açık açık söylüyorum: Her zaman gurur duydum, gurur duyuyorum. Gaziantep’i tüm Türkiye’ye örnek olarak gösteriyorum. Gaziantep’i tüm Ortadoğu’ya, dünyaya örnek olarak gösterdim. Eğer bir kardeşlik şehri görmek isteyen varsa Gaziantep’e gelsin diyorum. Eğer bir dayanışma şehri, hoşgörü şehri görmek isteyen varsa Gaziantep’e gelsin diyorum. Bir şehrin kendi imkanlarıyla nasıl büyüdüğünü, nasıl ürettiğini, nasıl çalıştığını görmek isteyen varsa Gaziantep’e gelsin diyorum. Tarih, medeniyet, kültür, sanayi ve ticaret görmek isteyen işte Gaziantep burada, Gaziantep’e gelsin diyorum. Bunların hepsinin de bir arada ahenk içinde nasıl yürütülebileceğini eğer anlamak, görmek isteyen varsa buraya, Gaziantep’e gelsin.

Sevgili kardeşlerim, sevgili Gaziantepliler; sizi tüm Türkiye gıpta ile izliyor. Sizi 80 vilayet gıpta ile izliyor. Şundan emin olun: Halep, Şam, Beyrut, Amman, Bağdat, Kahire sizi gıpta ile izliyor. Bölgedeki her şehir bir Gaziantep olmak istiyor. Bize 74 milyonun her birine bu gururu yaşattığınız için sizlere bir kez daha şahsım, milletim adına teşekkür ediyorum. Sağduyunuz, hoşgörünüz, misafirperverliğiniz için sizlere teşekkür ediyorum. Ürettiğiniz, ihraç ettiğiniz, Gaziantep’i büyüttüğünüz, Türkiye’yi büyüttüğünüz için sizlere teşekkür ediyorum. Başım gözüm üstüne Gaziantep. Gaziantep’i kardeşlik bu hale getirdi, Gaziantep’i dayanışma, birlik, beraberlik bugünlere taşıdı. 81 vilayetin tamamı Gaziantep’te bir olarak, beraber olarak hamdolsun kardeşçe yaşıyor. Burada kimse kimsenin etnik kökenine bakmıyor, burada kimse kimsenin diline bakmıyor, burada kimse kimsenin inancıyla, mezhebiyle ilgilenmiyor. Gaziantep Türk’üyle, Kürt’üyle, Zaza’sıyla, Arap’ıyla ve tüm diğer unsurlarıyla kader birliği yapıyor. İşte Gaziantep bunun için önemli, burada huzur olduğu için kalkınma var, dikkat edin burada yatırım var. Eğer terör olsa buraya yatırım gelir mi? Olmadığı için bak burada yatırım var.

Kardeşlerim; bakınız size çok ilginç bir örnek vereceğim. Bakınız değerli kardeşlerim, şu Gaziantep’te şu anda 5. organize sanayi bölgesiyle yeni bir adım atılıyor, 5 organize sanayi. Niye? Terör yok. 24 milyon metrekare üzerinde kurulu 4 bölge içerisinde bulunan 85 bin işçi istihdamı, 11 milyon metrekare üzerine kurulan 5. organize sanayi bölgesiyle dikkat edin 135 bin işçi istihdamına çıkacak. 2011 yılı elektrik tüketim rakamları geçen yıla oranla yüzde 20 arttı. Bu ne demek? Gaziantep daha da kalkınıyor, daha da güçleniyor sanayisiyle ve tüm Gaziantep’te yaşayanlarıyla.

Üç; 100 megawatt kurulu güçte enerji santrali var burada, organize sanayide.

Dört; organize sanayi bölgesi içerisinde benim de açılışını yaptığım meslek yüksekokulu, şimdi onun yanına 40 derslikli ve 300 yataklı bir teknik lise yapılıyor. Bu da ne demek biliyor musunuz? Bir tarafta teori, bir diğer tarafta pratik. Teori pratik iç içe olacak. Hem eğitimini alacak, öğretimini alacak, ama öbür tarafta da pratiğini yapacak. Bunun en güzel örneğini şimdi işte Gaziantep veriyor. Bunu yaygınlaştıracağız.

Sevgili kardeşlerim; biz sizin hayır dualarınızla bu yola çıktık. Sizin emanetinizi taşımanın ne büyük bir sorumluluk olduğunu biz biliyoruz. Bizim üzerimizde Karşıyaka’nın, Hacıbaba’nın, Çıksorut’un, Perilikaya’nın, Ünaldı’nın, Hoşgör’ün emaneti var. Bizim üzerimizde Vatan Mahallesinin, Mevlana Mahallesinin, Rahmet Deresi’nin, Ocaklar’ın, Umut Mahallesinin, Gazikent’in, Üçoklar’ın, Aydınlar Mahallesinin emaneti var. Bizim üzerimizde yoksul halk çocuklarının emaneti var. Bizim üzerimizde gece boyunca bize hayır duası eden o ninelerimizin, dedelerimizin, hanım kardeşlerimizin emaneti var. Üzerimizde nasıl bir sorumluluk olduğunu biz gayet iyi biliyoruz. Gaziantep’in dili olsa konuşsa, Gaziantep’e gelip de Gaziantep’in arka sokaklarında benim boyumla içeri zor girdiğim konutlar var. Oralara girdim, gördüm ve bir odada 5 çocukla beraber yaşayan anneyi gördüm. Değerli kardeşlerim, ama hemen biz elimizi uzattık. Kılıçdaroğlu gibi istismarını yapmadık. Çünkü biz hizmet siyaseti yapıyoruz, eser siyaseti yapıyoruz, ama onlar istismar siyaseti yapıyor.

Kardeşler; gelin Pazar günü şu CHP’ye sandıkta bir demokrasi dersi verin diyorum. Gümbür gümbür gelin 12’de 12 yapalım. Gaziantep gaziliğine, şanına yeni bir şan katsın istiyorum. Gaziantep bunu yapar mı? İnanın yapar. Gaziantep’te ben bu yüreği görüyorum. Gözlerinizde bu ışığı görüyorum, siz bunu yaparsınız, size inanıyorum. Ama 48 saat durmayacağız, ev ev dolaşacağız, kapı kapı dolaşacağız, telefonlarımızla konuşacağız ve ben de Pazar akşamı Gaziantep’i Ankara Genel Merkezden arayacağım, ne oldu, 12’te 12 olduk mu diye soracağım. Gaziantep her zaman yanımızda oldu, her zaman bizimle oldu. İstiyorum ki ustalık döneminde bizi daha da güçlendirsin. Siz zanaatkârları seversiniz, öylelikle bu ustalarınıza gelin sahip çıkın. 2023’e Türkiye’yi farklı hazırlayalım. Buna var mıyız? Buna var mıyız? Sağ olun, var olun, bu iş bitmiştir. Bana bak, isterseniz bu zılgıtları Pazar akşamı atalım. Ankara’ya kadar gelsin. Biz kardeşiz, biz ezelden kardeşiz, ebediyen kardeşiz. Biz bu ülkeyi kardeşlik hukuku üzerine kurduk. Bizim tarihimiz bir, geleceğimiz bir, bizim nasıl ki ezanımız, kıblemiz, dualarımız birse, kaderimiz nasıl birse, istikbalimiz de bir. Bu ülkenin tüm sorunlarını hep birlikte çözeceğiz. 8,5 yılda nice sorunları çözdük.

Ah şu Gaziantep’in dili olsa, şu şehrin içindeki ahırları biliyorsunuz değil mi? Gaziantep’in havaalanı gibi böyle bir modern hava limanı var mıydı? Şehre nasıl giriyorduk? Patika yollardan değil mi? Şimdi nasıl giriyoruz? Modern bir şehre nasıl girilmesi gerekiyorsa öyle giriyoruz. Toplu Konutla konutları görüyorsunuz. Her geçen gün Gaziantep değişiyor, gelişiyor, dönüşüyor. İnşallah daha da güzel olacak. Çok daha fazlasını inşallah yapacağız, birbirimize inanarak yapacağız, birbirimizle kucaklaşarak geleceğe hep birlikte yürüyeceğiz.

Sevgili Gaziantepliler; 12 Haziran seçimleri son derece önemli. 12 Haziran seçimleri birbirinden çok çok farklı bir süreci başlatıyor. 12 Haziran’da ülkenin geleceği adına son derece kritik bir karar vereceksiniz. 12 Haziran’da Türkiye’de siyaseti bir kez daha şekillendireceksiniz. 3 Kasım’da, 22 Temmuz’da, 12 Eylül’de nasıl demokrasiye sahip çıktıysanız, 12 Haziran’da bir kez daha demokrasiye sahip çıkacaksınız. Siz bizim çetelerle mücadelemize çok güçlü destek verdiniz. İnanıyorum ki 12 Haziran’da çok daha güçlü destek vereceksiniz. Ben değişime evet diyeceğinizi biliyorum, büyüt Türkiye’ye evet diyeceğinizi biliyorum, 2023 hedeflerine evet diyeceğinizi biliyorum. Biz bu ülkenin pek çok kronik sorununu çözdük, on yılların sorunlarını cesaretle çözdük, kararlılıkla çözdük, demokrasiye güç kazandırdık, özgürlükleri genişlettik, milli irade üzerindeki vesayeti kaldırdık, çetelere eyvallah etmedik, hukuk dışı örgütlenmelere müsamaha göstermedik, üstünlerin hukukuna hayır dedik, ama hukukun üstünlüğüne evet dedik. Kardeşlerim, adaletsizliğe evet demiyoruz. Sizin desteğinizle inşallah çok daha iyisini yapacağız.

Gaziantep şunu bil ki: Şu anda Halep’in, Şam’ın gözü senin üzerinde. Şunu bil ki: Beyrut’un, Kahire’nin, Kabil’in, Bağdat’ın gözü senin üzerinde. Nablus, Ramallah, Gazze, Kudüs şu anda seni izliyor, Gaziantep’i izliyor. Ah benim kardeşlerim, 12 Haziran’da öyle bir mühür vurun ki tüm Ortadoğu sevinç çığlıkları atsın. 12 Haziran’da öyle bir karar verin ki Erbil, Süleymaniye, Kerkük, Musul derin bir nefes alsın. 12 Haziran’da öyle bir evet deyin ki dünyanın tüm mazlumlarının, tüm mağdurlarının umudu çoğalsın. Gaziantep, AK PARTi diyor mu? Biraz bana bu ses az geldi. Gaziantep, AK PARTi diyor mu? Gaziantep, çetelerle mücadelemizde yanımızda mı? Gaziantep, kardeşlik mücadelemizde yanımızda mı? Öyleyse istikrar sürsün, Türkiye büyüsün. İstikrar sürsün, Gaziantep büyüsün. Ağlama yok, ağlamayacağız, ben de ağlarım, ağlatma beni. Biz sevineceğiz inşallah, bak sevinç günü. İnşallah bu gözyaşları bu topraklarda AK PARTinin filizlenmesinin sulaması oldu. Biz öyle çıktık bu yola.

Sevgili kardeşlerim; 12 Haziran seçimlerine artık 3 gün kalmadı. Ben bugünü çıkarıyorum, 48 saat kaldı. Bayburt’tan başladık 63 vilayete uğradık. Şu ana kadar 79 miting yaptık, bugün Gaziantep, yarın Erzurum ve Ağrı ile bu süreci bitiriyoruz. Fakat üzgünüm 11 vilayete gidemedim, onlara arkadaşlarım gitti. Bu 11 vilayete Gaziantep’ten selam gönderiyorum. Bitlis’e selam olsun, Bilecik’e selam olsun. Hep beraber, Bolu’ya selam olsun. Burdur’a selam olsun. Çanakkale’ye selam olsun. Erzincan’a selam olsun. Kırşehir’e selam olsun. Sinop’a selam olsun. Tunceli’ye selam olsun. Karaman’a selam olsun. Bartın’a selam olsun. Ardahan’a selam, Karabük’e selam olsun. Onlara seçim kampanyası öncesi gittim, ancak kalanlara da seçimden sonra inşallah teşekküre gideceğim, teşekkür mitinglerini yapacağız, çeşitli açılışları yine yapacağız. Türkiye şu anda AK PARTi diyor. Diyarbakır, Bingöl, Muş AK PARTi diyor. Trabzon, Samsun, Sinop AK PARTi diyor. Antalya, Hatay, Adana AK PARTi diyor. Muğla, İzmir, Edirne, İstanbul AK PARTi diyor. Velhasıl 81 vilayetten AK PARTi sesi geliyor. Bir kez daha gür bir sesle AK PARTi diyor.

Kardeşlerim; siz inanın bizi hiçbir zaman yalnız koymadınız. Siz bizi mahcup etmediniz, yine mahcup etmeyeceğinize inanıyorum. Emekli kardeşlerimi istismar ediyorlar, onların hakkını biz koruduk. Şartlarını da daha da iyileştirmek için AK PARTi diyeceğiz. Engellilerin, yaşlıların, kimsesizlerin şartlarını daha ileri seviyelere taşımak için AK PARTi diyeceğiz. Biz kimsesizlerin kimsesiyiz, biz sessiz yığınların sesiyiz. 8,5 yıldır biz bunu yaptık. Gençlerin, çocukların daha aydınlık bir geleceğe kavuşması için bir daha AK PARTi diyeceğiz. Şehitlerimizin dul ve yetimleri için, yoksullar için, mağdurlar için bir kez daha AK PARTi diyeceğiz. 2023 hedefleri için, büyük Türkiye için, ülkemizin, dünyanın en büyük 10 ekonomisinden birisi olması için AK PARTi diyeceğiz. Gaziantep, 22 Temmuz’da yüzde 59’la AK PARTi dedi. Ancak 12 Eylül’de burası benim için çok daha önemli, yüzde 70’le demokrasiye sahip çıktınız. Bu kez sizden çok daha güçlü bir evet, çok daha güçlü bir AK PARTi bekliyorum. Yani Gaziantep demek ki yüzde 70 referandumda “Evet” dediyse, 12 Haziran’da da yüzde 70’in üzerine çıkar mı? Çıktığınız anda zaten netice belli 12-0. Maşallah. Bakın ben size bir şey söyleyeyim, inanç öyle bir şeydir ki tekeden bile süt çıkartır süt. Mesele bu inanmak, siz yüzde 100’e inanırsanız o da olur, mesele bu.

Sevgili kardeşlerim; Gaziantep-Şanlıurfa yolu yüzde 95 oranında tamamlandı. 2012’de inşallah tümüyle bitiriyoruz. Şanlıurfa-Habur, Ankara-Niğde otoyollarını da yaparak Edirne’den Habur’a kesintisiz otoyol bağlantısı sağlıyoruz. Merkezde neresi var? Merkezde Gaziantep.

Karkamış Barajı yüzde 95 oranında tamamlandı. İnşallah bu yıl Karkamış’ı bitiriyoruz. Kayacık Barajı yine 95 oranında bitirildi. 2014’te tamamen bitiriyoruz. Belkıs-Nizip pompaj sulaması yüzde 65 oranında tamamlandı, 2012’de bitiriyoruz. Geçtiğimiz ay hizmete açtığımız Kılavuzlu Barajının sulama projelerini de hayata geçirdiğimizde İslahiye’nin toprakları suyla hayat bulacak. Gaziantep, Güneydoğu’nun, GAP’ın değil, artık Ortadoğu’nun, artık dünyanın bir tarım merkezi, sanayi ve ticaret merkezine dönüşüyor.

Kardeşlerim; Gaziantep’e iki vakıf üniversitesi kazandırdık, öyle mi? Merkez ve ilçelere yaptığımız, yapacağımız hastanelerle Gaziantep’i aynı zamanda bir sağlık merkezine dönüştürüyoruz.

Şimdi size burada bir müjde veriyorum. Nedir o? Gaziantep’e 1470 yataklı şehir hastanesi kazandırıyoruz. Bütün işlemler tamam. Değerli kardeşlerim, yakında inşasına başlıyoruz. Ayrıca biliyorsunuz vizeleri kaldırdık, tabi bu şehir hastanesi bölgenin bütün ihtiyaçlarına cevap verecek. Burada benim yaşlı amcam sedye üzerinde yürütülmeyecek. Ya? Yürüyen bantlar üzerinde gidecek. Orada yürüyen merdivenler olacak. Bol miktarda ameliyathaneler olacak. Kardeşlerim, artık orada Allah’ın izniyle yok yok. İleri teknoloji neyse burada o olacak. Vizeleri kaldırdık, gelen turist sayısını yılda Gaziantep’te 1 milyona çıkardık. Gaziantep’e uluslararası boyutta 5 müze kazandırdık. Alleben Göleti, Gezegenevi, raylı sistem, Mozaik Müzesi, kentsel dönüşüm, restorasyonla Gaziantep’in çehresini evvel Allah tümden değiştirdik.

Gaziantep’te biz görevi devraldığımızda ah benim Gaziantepli kardeşim, 1 tane köprülü kavşak var mıydı şu Gaziantep’te? CHP’liler ne diyordu? Eğer köprülü kavşaklar yapılırsa binalar çöker. Bunların ufku yok, bunların vizyonu yok. Ah kardeşlerim, bunlar hendese mendese anlamazlar. Bunlar sadece yapılanı yıkmak için varlar. Biz ise yapmak için varız. Çok şeyler yapacağız, işte şu anda Belediyemiz sağ olsun 12 tane köprülü kavşağı bitirmiş durumda, sizin hizmetinizde. Havaalanı yolu zaten çok güzel bir şekilde yeniden yaptık. Allah’ın izniyle çok daha fazlasını yapacağız, yeter ki siz yanımızda olun, yeter ki siz arkamızda olun. Biz yahu size efendi olmaya gelmedik, biz size hizmetkâr olmaya geldik. Bizim derdimiz bu. Halka hizmet Hakka hizmettir biz bunu biliyoruz. Yeter ki bir Allah razı olsun deyin o bize yeter, bunun için varız. Diğerlerinin hepsi lafı güzaf. Ne olacak, ölmeyecek miyiz? Ama CHP’li herhalde pek öleceğine inanmıyor.

Zincirlikuyu Mezarlığının önünden geçerken orada “her nefis ölümü tadacaktır” yazıyor. Bakıyorsun CHP’li profesör milletvekili adayı “sinir bozucu” diyor. İşte bunlar Parlamento’ya girecek biliyor musunuz? Ah benim değerli kardeşlerim, Gaziantepli buna yol verir mi? Cumhurbaşkanı olsan ne yazar ya, sen de öleceksin. Başbakan olsan ne yazar, sen de öleceksin. Trilyarder olsan ne yazar, sen de öleceksin. Profesör olsan ne yazar, sen de öleceksin. Geleceksin hoca efendinin önüne, hoca efendi cumhurbaşkanı niyetine demeyecek, başbakan niyetine demeyecek, trilyarder niyetine demeyecek, profesör niyetine demeyecek. Er kişi niyetine diyecek, hatun kişi niyetine diyecek. Ondan sonra da gidecekler seni 2 metreküp çukura koyacaklar. Yanında bir şey var mı? Kefenin atlastan olmayacak, ipekten olmayacak. Patiskadan bulabilirsen o da sana kâr. Öyleyse Baki gibi; “Baki kalan bu kubbede hoş bir seda imiş meğer” diyelim. Bu kubbede hoş bir seda bırakalım, hizmet bırakalım, hayır bırakalım, arkadan da hayırla yad edilelim, derdimiz bu.

Değerli kardeşlerim; Gaziantep’e olan sevgimizi, aşkımızı sözde bırakmadık. Hizmetlerimizle ispat ettik. Ben Gaziantep’e yaptıklarımızdan bazılarını sizlere anlatayım mı, ister misiniz? Anlatayım. Türkiye’de 163 bin derslik yaptık. Gaziantep’e 8,5 yılda 4 bin 980 derslik yaptık. Kardeşlerim, 9 bin 118 adet bilgisayar gönderdik. Bilişim teknolojisi sınıflarını okullara kim kurdu? Biz kurduk. İlköğretimde sizlere kitapları ücretsiz verdik mi? Ortaöğretimde ücretsiz verdik mi? Bitmedi. Sosyal güvencesi olmayanlara ilköğretimde 30 lira erkek çocuklara, 35 lira kız çocuklara. Ortaöğretimde 45 lira erkek çocuklara, 55 lira kız çocuklara veriyor muyuz? 150 lira anneye veriyor muyuz? Gıda yardımı yapıyor muyuz? Yakıt yardımı yapıyor muyuz? Bunlar hep yaptıklarımız. Kardeşlerim, eğer özürlü çocuk varsa evinden alıyoruz, evine teslim ediyoruz. Evde bakım yapılıyorsa evde bakım sebebiyle de asgari ücret ödüyoruz, kaç olursa olsun. Şimdi üniversite bizden önce MHP döneminde üniversite öğrencilerine ne kadar burs veriliyordu? 45 liracık. Biz ne veriyoruz? 240 lira. Ayrıca Kredi Yurtlar Kurumunda kalanlara 150 lira da beslenme yardımı yapıyoruz. Ne oldu? 390. Değerli kardeşlerim, mastır öğrencisiyse 480 lira veriyoruz. Doktora öğrencisine 720 lira veriyoruz. Ve şu anda Gaziantep Üniversitesi bünyesinde 6 fakülte, 3 meslek yüksekokulu, 2 yüksekokul, 3 merkez hizmete girdi. Ayrıca Bakanlar Kurulu olarak Gaziantep Üniversitesine bağlı hukuk fakültesi, diş hekimliği fakültesi ve ilahiyat fakültesi kurulması kararını aldık, çalışmalar başladı. Şu anda Yüksek Öğretimde yapımına devam ettiğimiz Nizip ilçesinde 500 yatak kapasiteli yurt projemiz var. İnşallah bu yurdumuzu önümüzdeki Aralık ayında tamamlayıp hizmete alacağız. Bu sene yatırım programımızda yapımına devam ettiğimiz Gaziantep Merkez’de 1000 ve 250 yatak kapasiteli iki yurt projemiz var. Bu yurtlarımızı da inşallah 2012 Mart’ında hizmete yetiştireceğiz.

Kardeşlerim; şimdi size benim bir müjdem var. Artık okullardan karatahtayı kaldırıyoruz. Bilgisayar donanımlı akıllı tahtaya geçiyoruz. İnternet ağıyla dünyaya bağlı. Ama her öğrencimize de birer tane elektronik kitap veriyoruz. Nasıl, çocuklar nasıl? bunu ücretsiz olarak veriyoruz. Ücretsiz. Bütün müfredat bunun içinde var. Bununla git, bununla gel. Ve 4 yıl içerisinde bu projemizi peyderpey bütün okullarda gerçekleştireceğiz. Bir taraftan akıllı tahtalar monte edilecek, bilgisayarlarıyla, projeksiyonlarıyla her şeyiyle, bir taraftan da bu elektronik kitaplar çocuklarımıza dağıtılacak. Ahh ahh, dertliyiz be, dertliyiz dertli. Amerika’da George, Edward, Mary onların oluyor da, Almanya’sında bakıyorsun Hans, Helga onların oluyor da, benim Gaziantep’imde Ahmet’in, Mehmet’in, Ömer’in, Akif’in, Hasan’ın, Hüseyin’in, Ayşe’nin, Fatma’nın, Betül’ün niye olmasın, neden? İşte oldu, işte oluyor. Hemen seçim sonrası ihaleyi yapıyoruz ve ihale yaptıktan sonra üretim geldikçe bütün okullarımıza veriyoruz.

Sağlıkta Gaziantep’imize şu ana kadar yaptığımız yatırım ne biliyor musunuz? 254 trilyon yatırım yaptık. Erkekler, inanın hanımlar sizi var ya birkaç kez solladı. Hiç sesiniz soluğunuz çıkmıyor ya, ben bile utanmaya başladım. Bu işi siz bitireceksiniz siz evvel Allah, siz bitireceksiniz. Ve yapımına bizden önce başlanan Devlet Hastanesi ek binası, Şehitkamil Devlet Hastanesi, Oğuzeli İlçe Hastanesi, Nurdağı İlçe Hastanesi, Araban İlçe Hastanesi, 3 adet aile sağlığı merkezini tamamladık, hizmete açtık. Çocuk Hastalıkları Hastanesi, Kadın Hastalıkları ve Doğum Hastanesi ek binası, 25 Aralık Devlet Hastanesi Acil Polikliniği, Nizip Devlet Hastanesi Acil Ünitesi, İslahiye Devlet Hastanesi Diyaliz Merkezi, Devlet Hastanesi yeni Acil Servis ve Poliklinik binası, 2 adet ağız ve diş sağlığı merkezi, 23 adet aile sağlığı merkezinin yapımına başladık, hizmete açtık. Nizip Devlet Hastanesi, İslahiye Devlet Hastanesi, Ağız ve Diş Sağlığı Merkezi ek binası, 2 adet aile sağlığı merkezi, 1 adet sağlık evinin yapımının süratle devam ediyoruz.

Kardeşlerim; şu koskoca Gaziantep’te bizim iktidarımızdan önce kaç tane tomografi cihazı vardı biliyor musunuz? 1 tane. Şimdi 5. 1’den 5’e. MR hizmeti verilmiyordu medya, şimdi 3 tane modern MR cihazı var. Diyaliz cihazı kaç taneydi biliyor musunuz koskoca Gaziantep’te? 76. Şimdi 247. Bakın burada 112 acil var, 112 acil kaç taneydi biliyor musunuz? 7. Şimdi 34. Bakınız nereden nereye. 7 adet ambulans vardı koskoca Gaziantep’te. Şimdi 41 tane ambulans var. Uzman hekim 301’di. Şimdi 541, buraya geldik. Ebe, hemşire ne kadar biliyor musunuz? 979’du. Şimdi 2 bin 216. İşte biz buyuz. Aile hekiminiz var mı? İstediğiniz hastaneye gidiyor musunuz? İstediğiniz eczaneden ilacınızı alıyor musunuz? Şimdi şöyle biraz geriye gidelim, 2002’de hastalar hastanede rehin kalıyor muydu? Ölüler rehin kalıyor muydu? Geç CHP’nin dönemine, aynı şekilde rehin kalıyor muydu? Siz bilir misiniz bu Kılıçdaroğlu 90’lı yıllarda 8 yıl SSK Genel Müdürlüğü yaptı. O dönemde sigorta hastanelerinin hali perişanını bilir misiniz? Gidersin ameliyathaneler felaket. Muayenehane, doktoruna yanına gidersin, doktor efendi sizi nereye çağırır? Muayenehanesine çağırır. Parayı ver muayene ol. Reçeteyi yazar, ilacın yarısı var, yarısı yok, öyle mi? Şimdi benim vatandaşım fakiri, zengini, çiftçisi, işçisi, memuru istediği hastaneye gidiyor mu? İstediği eczaneden de ilacını alıyor mu? Mesele bu.

Kardeşlerim; adalet hizmetler için Gaziantep Adalet Sarayını tamamladık, hizmete açtık. İslahiye ve Nizip Adalet Saraylarının yapımı devam ediyor.

Toplu Konut olarak şu ana kadar 9 bin 322 konut uygulaması başlattık. 8 bin 70’ini sahiplerine teslim ettik. Ama konut yapımına devam edeceğiz.

Ulaştırmada biz gelene kadar 116 kilometre bölünmüş yol yapılmıştı Gaziantep’e. Biz geldik 207 kilometreyi 8 senede yaptık.

Değerli kardeşlerim; bütün bunların yanında attığımız önemli adımlardan bir tanesi doğalgaz. Doğalgazı getirdik mi? Getirdik. Peki değerli kardeşlerim, aynı şekilde bu doğalgazda çekilen çileler belliydi değil mi? İn bodruma, sıçanlar cirit atıyor. Oradan kömürü al, çıkar üste. Bir oda ısınır, diğerleri ısınmaz. Gecenin yarısında söner. Kül, koku her şey var mı? Var. Şimdi kombinin düğmesine bas, bütün daire ısınıyor. İstediğin anda sıcak su var mı? Var. Peki kardeşim Batılı buna layık da, benim Gaziantepli kardeşim niye layık olmasın? Biz geldik 9 ilde doğalgaz vardı, şimdi 69 ilde doğalgaz var. İstiyoruz ki herkes bundan istifade etsin.

KÖYDES, yolu olmayan, suyu olmayan inşallah köy kalmayacak. 45 trilyon gönderdik.

Ulaşımda Gaziray, bu projemiz var. Değerli kardeşlerim, ulaşım olayını çok önemsiyoruz ve ulaşımda atacağımız bu adımlarla inşallah Gaziantep daha modern bir konuma yükselecek. Ve bunun hazırlığı içerisindeyiz. Sevgili kardeşlerim bakınız, şu anda demiryolu hattıyla ilgili çalışmalarımız yoğun bir şekilde devam ediyor. Gaziantep’in ulaşımına önemli katkı yapacak Gaziray’ı hayata geçiriyoruz. Organize sanayi bölgesinden başlayıp küçük sanayi bölgesine kadar uzanan 22 kilometrelik bir banliyö hattı yapacağız. Gaziantep-Nurdağı yüksek standartlı yeni demiryolu projesi Bahçe-Nurdağı varyant projesi ve Osmaniye-Adana 2. demiryolu hattı yapımı projelerini başlattık. Gaziantep-Çobanbey-Halep sınır ticareti hattı ve hızlı tren projesiyle ilgili çalışmalarımız sürüyor.

Değerli kardeşlerim; havaalanı trafiği neydi biliyor musunuz? Biz geldiğimizde 272 bin. 2010’da ne oldu biliyor musunuz? 1 milyon 42 bin.

Değerli kardeşlerim; tarımda 2002’de MHP 29 trilyon vermişti. 2010’da biz 66 trilyon verdik. İktidarımız döneminde toplam 541 trilyon tarımsal destek verdik. 34 trilyon hayvancılık desteği verdik. Kardeşler, çiftçi kardeşlerime sesleniyorum. Bakınız, Ziraat Bankası MHP döneminde yüzde 59 faizle kredi veriyordu. Şimdi yüzde 5. Esnaf, sanatkâra Halk Bankası yüzde 47 faizle kredi veriyordu. Biz yüzde 5. Farkımız bu.

Kardeşlerim; şimdi geliyorum bir başka müjdeye. O da Gaziantep futbolda özellikle büyük bir başarı kat etti. Şimdi Gaziantep’imize inşallah 30 bin kişilik bir stat inşa ediyoruz. Ve Gaziantep buna layık. İnşallah bunu gerçekleştireceğiz ve inanıyorum ki Gaziantep’in performansı, gerek Gaziantep, gerek Bank Asya’daki Gaziantep Büyükşehir Belediyesi adeta sürekli olarak Türk futboluna da ciddi katkıları olacaklarına inanıyorum. Kendilerine başarılar diliyorum. Bu yıl başarılı bir sezon geçirdiler her ikisi de, kendilerini tebrik ediyorum.

Sevgili kardeşlerim; artık geliyorum sözlerin sonuna. Ne yapayım bayılanlar var, ne yapayım. Hazır mıyız? Şarkımıza hazır mıyız? Şöyle bir elleri göreyim bakayım, eller eller eller. Ellerinizi bir göreyim. Şimdi de bayraklar.

Beraber yürüdük biz bu yollarda, beraber ıslandık yağan yağmurda. Şimdi dinlediğim tüm şarkılarda bize her şey sizi hatırlatıyor. Bize her şey sizi hatırlatıyor. Bize her şey sizi hatırlatıyor.

Günümüz kutlu olsun, 12 Haziran Türkiye’miz için, Gaziantep’imiz için, milletimiz için, Gaziantepliler için, yeni anayasamız için, ileri demokrasi için, temel hak ve özgürlükler için inşallah aydınlık yarınlara vesile olsun diyorum. Sizleri bu duygularla kutluyorum.

Fakat 48 saat var. Durmadan, usanmadan çalışmaya devam mı? Evet mi? Oy pusulasının başında ne var? AK PARTi var. Kardeşler, oy namustur, oy bir değerdir. Ekonomide bir kaide var; yatırım fizıbl olan araziye yapılır. Böyle bu ülkede hiçbir iddiası olmayan, dün ne yaptı ki bugün ne yapacak diye ortada olan kişilere, partilere oylarımızı vererek zayi etmeyelim. Gücümüze güç katalım, 12-0’la yola devam edelim diyorum.