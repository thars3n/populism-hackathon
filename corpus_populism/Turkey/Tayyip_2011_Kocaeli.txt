Gençlik Şöleni’nin ve Kocaeli mitingimizin Kocaeli’ne, ülkemize, milletimize hayırlar getirmesini diliyorum. Yurt dışından gelen misafirlere, Kocaeli’nden ve Kocaeli dışından gelen tüm misafirlere de hoş geldiniz diyorum.

Buradan Başiskele’ye, Çayırova’ya, Darıca’ya, Derince’ye, Dilovası’na, Gebze’de, Gölcük’e, İzmit’e, Kandıra’ya, Karamürsel’e, Kartepe’ye, Körfez’e oralarda yaşayan tüm kardeşlerime selamlarımı, sevgilerimi yolluyorum.

Ayrıca bugün bu muhteşem gençlik buluşmasında Kocaeli’nin ve Türkiye’nin tüm gençlerini, AK gençliği muhabbetle selamlıyorum.

Değerli kardeşlerim; 19 Mayıs’ın hemen ertesinde İstanbul’un fethi yıldönümü olan 29 Mayıs’ın arifesinde umudumuz, geleceğimiz, aydınlığımız olan gençliği selamlıyorum. Gençler, başınız öne eğilmeyecek. Çünkü sizler şanlı bir tarihin, köklü bir medeniyetin, çok büyük bir ülkenin ve mağrur bir milletin evlatlarısınız. Bizim vatanımız bu topraklardan yola çıkarak tarihi baştan baza yazdılar, yeniden yazdılar. Bizim atalarımız en büyük kahramanlık destanlarını tarihin sayfalarına işlediler. Bizim atalarımız 3 kıtaya adalet, eşitlik, barış ve huzur götürdüler. İşte biz böyle ataların torunlarıyız.

Ne güzel söylemiş Arif Nihat Asya; “Yüzüne çarpmak gerek zamanenin fendini. Göster, kabaran sular nasıl yıkar bendini? Küçük görme, hor görme delikanlım kendini. Şu kırık abideyi yükseltecek taştasın, Fatih’in İstanbul’u fethettiği yaştasın.”

“Bu kitaplar Fatih’tir, Selim’dir, Süleyman’dır, şu mihrap Sinanüddin, şu minare Sinan’dır. Haydi artık uyuyan destanını uyandır. Bilmem neden gündelik işlerle telaştasın. Kızım sende Fatihler doğuracak yaştasın.”

“Delikanlım, işaret aldığın gün atandan, yürüyeceksin, millet yürüyecek arkandan. Sana selam getirdim Ulubatlı Hasan’dan. Sen ki burçlara bayrak olacak kumaştasın, Fatih’in İstanbul’u fethettiği yaştasın.”

İşte mesele bu. Biz yaptık, yine yaparız, Allah’ın izniyle de yapıyoruz. Tarihten aldığımız güçle, medeniyetimizden aldığımız ilhamla Türkiye’nin önüne vizyon koyuyor, ufuk koyuyor, emin adımlarla geleceğe yürüyoruz. Bu kutlu yürüyüşle en büyük gücümüz sizsiniz. Siz bu ülkenin en büyük değeri, en büyük zenginliğisiniz. Ahlakınızla, çalışkanlığınızla, bilginiz ve zekanızla sizler sadece Türkiye için değil, Ortadoğu için, Balkanlar, için Avrupa için umutsunuz. Size daha iyi bir Türkiye emanet etmek için var gücümüzle çalışıyoruz, çalışacağız. Bizim yaşadığımız acıları yaşamamanız, acıları bundan sonra çekmemeniz için her alanda reformlar yapıyor, Türkiye’yi baştan başa yeniliyor ve inşa ediyoruz. Bu kutlu emaneti gönül huzuruyla sizlere teslim edecek olmanın gururunu, bahtiyarlığını yaşıyoruz. Bir kez daha bu ülkenin tüm gençlerini yürekten kutluyorum. Başarılıyor diliyorum, Allah yolunuzu, bahtınızı açık etsin diyorum.

Sevgili gençler, sevgili Kocaelili kardeşlerim; Türkiye için, demokrasimiz için, ekonomimiz için son derece büyük önem arz eden bir seçime hazırlanıyoruz. Ekonomide elde ettiğimiz başarıları bir üst seviyeye çıkarmak için bu seçim çok önemli. Dış politikada Türkiye’yi daha aktif, daha güçlü, itibarlı bir konuma yükseltmek için bu seçim çok önemli. Demokrasiyi ileri standartlara kavuşturmak, özgürlükleri daha da genişletmek için 12 Haziran çok önemli. Ama özellikle çetelerle mücadele için bu seçim çok önemli.

Şimdi bakın sevgili kardeşlerim, biz AK PARTi olarak siyaset mühendisliğinin her zaman karşısında olduk. Biz her zaman şunu söyledik: Söz milletindir, karar milletindir, yetki milletindir. Millet dışında hiçbir kuvvet bu ülkeye istikamet ve rota çizemez dedik.

27 Mayıs’ta bu ülkeye milli irade dışında rota çizmeye kalkıştılar. Ülkeyi uçurumun eşiğine getirdiler. 12 Eylül’de milli iradeyi hiçe saydılar. Ülkede çok ağır yaralar açtılar. 28 Şubat’ta bu ülkede bir kez daha milli iradeye müdahale ettiler, siyaset mühendisliği yaptılar, ülkeyi yokluğa, yoksulluğa, zulme ve baskıya mahkum ettiler. Biz hiçbir şekilde sivil siyasete müdahale edilmesine, siyasetin o siyaset mühendisleri eliyle şekillendirilmesine seyirci kalmadık, kalmayacağız.

Bakınız, CHP’de bir kaset çıktı. Eski Genel Başkan gitti, yerine kaset mamulü bir Genel Başkan geldi. Ardından işte o kaset yoluyla CHP’ye yeni bir şekil verdiler. Adına yeni CHP dediler. Sadece kaset mamulü bir CHP değil, aynı zamanda siyaset mühendislerinin tasarımı olan bir CHP’dir bu. Şimdi aynısını MHP’ye yapıyorlar. MHP’yi de aynı çirkin kaset tezgahlarıyla şekillendirmek, yeniden tasarlamak istiyorlar. Bunu çok çirkin, çok tehlikeli gördüğümü ifade etmek istiyorum. Siyaset elbetteki kirinden, pasından, edepsizliklerden arındırılmalıdır. Elbette temiz olmalıdır, ama bunu milletim sandıkta yapar. Demokrasilerde siyaset tasarımını, siyasetin yeniden dizaynını sadece ve sadece millet yapar. Bu kaset komplolarından dolayı bizi, AK PARTi’yi suçlayanlar çok ciddi bir hezeyan içindeler. Özellikle CHP’nin kaset mamulü kasetlerden nemalanmış, kasetler sayesinde iş başına gelmiş Genel Başkanının çıkıp AK PARTi’ye iftira atması kendi münasipsiz pozisyonunu örtme çabasından başka bir şey değildir. CHP’de kaset mağduru beyefendiyi yeniden milletvekili adayı yapan, kaset mağduru hanımı liste dışı bırakan bizzat Kemal Kılıçdaroğlu’dur. CHP’de eski Genel Başkana şantaj için odasında bayan gazeteciyle pazarlık yapan da yine bizzat Kemal Kılıçdaroğlu’dur. Bu ortaya saçılan kasetlerden dolayı sağı-solu suçlayacak en son kişi de yine CHP Genel Başkanı Kemal Kılıçdaroğlu’dur.

Sevgili kardeşlerim; biz rakiplerimizle sandıkta yarışırız, biz rakiplerimizle hizmette yarışırız, vizyonda yarışırız, biz rakiplerimizle demokrasi sınırları içinde, demokrasinin kurallarıyla, yöntemleriyle yarışırız. Gözlerini gerçeklere kapatıp, çeteleri görmezden gelip çetelerle işbirliği yapan CHP ve MHP genel başkanlarına bizi suçlamak yerine, kendilerine, kendi çevrelerine bakmalarını tavsiye ediyorum. CHP zaten şu anda yeniden tasarlanmış durumda, ama MHP’ye bu çeteleri, bu kirli tezgahı, bu komploları görüp yol yakınken çetelerle işbirliğinden vazgeçmesini tavsiye ediyorum. MHP’ye, CHP’yle kurduğu çete ittifakından, çete kardeşliğinden geri dönmesini tavsiye ediyorum. MHP Genel Başkanı öfkesine hakim olamayarak, kimyası bozulmuş şekilde AK PARTiyi suçlayacak yerde, gözünü açsın oynanan oyunu görsün. Sayın Bahçeli, bu ülkenin Başbakanına haddi, hududu, edep dairesini aşarak saldırmak sizi çeteler nezdinde şirin gösterebilir. Ama bu milletin bu üsluptan rahatsız oluyor, bunu bilesin. Öfke patlamalarınız çirkinliğin üzerini örtmeye yetmiyor. Hakaretleriniz, küfürleriniz, kontrolsüz saldırganlığınız hiçbir şeyi meşru hale getirmiyor. Şu yaşanan manzara, MHP’ye gönül vermiş kardeşlerime yapılmış en büyük haksızlıktır. Bu MHP üst yönetimi, MHP’ye gönül vermiş kardeşlerimi 12 Eylül’de CHP’nin ve çetelerin yedeğine soktular. Adeta MHP’yi aldılar, CHP’nin yavrusu haline getirdiler. MHP’ye gönül vermiş kardeşlerimin partileri üzerinde yapılmak istenen ameliyatı görmelerini istiyorum. CHP’ye gönül vermiş kardeşlerimin partilerinin nasıl dışarıdan tasarlandığını görmelerini istiyorum. Bugün gözleri dönmüş şekilde bizi suçlayanlar, aslında 8,5 yıldır yürüttüğümüz çetelerle mücadelemizde, demokrasi mücadelesinde bizi yalnız bırakanlardır.

Sevgili kardeşlerim, sevgili gençler; 8,5 yıl boyunca onlar için mücadele ettik, bundan sonra da mücadele ederiz. Bu çirkin komploları elbette güvenlik güçleri, istihbarat birimleri, yargı takip edecektir. Ama ben başta MHP Genel Başkanı olmak üzere partilerin üst yönetimlerine, çeteler nezdinde son kullanma tarihleri geçmeden bizim çetelerle mücadelemize destek vermelerini bekliyorum. Açık söylüyorum, bu milli bir görevdir, bu demokratik bir görev, tarihi bir görevdir. CHP’nin bu sorumluluğu yerine getirmeyeceği açıktır, ama MHP yol yakınken bu ülkede demokrasi mücadelesine destek vermelidir. Eminim ki MHP gönüldaşlarının da en büyük arzusu budur.

Sevgili gençler, değerli Kocaelililer; siyasetin hizmet ve hedef üzerinden değil, istismar üzerinden yapıldığı bir seçim sürecindeyiz. Ne yazık ki muhalefet partileri ülkeye vizyon çizmek, hedef göstermek yerine, edep sınırlarını aşan bir üslupla, yalanla, iftira ile, hakaretle milletten teveccüh görecekleri zannına kapılmış durumdalar.

Sevgili gençler; bundan yaklaşık 2 ay önce YGS sınavı ile ilgili ortaya bir şifre iddiası atıldı. Bu iddia yeterince araştırılmadan, soruşturulmadan, tamamen art niyetli bir şekilde Hükümet aleyhtarı bir kampanyaya dönüştürüldü. Kim yaptı bu kampanyayı? Başta CHP ve MHP. Başka? Onların yandaş, candaş medyası. 2 ay boyunca gençlerin zihnini bulandırdılar. Sonuç; yargı burada kopyanın olmadığına karar verdi ve takipsizlikle iş bitirildi. Şimdi ben sesleniyorum, ey komplonun içinde olanlar yüzünüz kızardı mı? Gençler, imtihanlarımıza iyi hazırlanalım ve inşallah bu imtihandan yüzünüzün akıyla çıkacağınıza ben inanıyorum. Bunun için gayretle, inşallah başarıyla bu ülkede 1 kişinin hakkı yenmeyecektir bunu böyle biliniz, ben buna inanıyorum.

Değerli kardeşlerim; önceki gün Kars ve Van’da mitingimizi yaptık, dün Hakkari ve Şanlıurfa’da miting yaptık. Tüm engellemelere, baskıya, tehdide rağmen vatandaşlarımızla kucaklaştık. Dikkat edin, kepenkler kapatılmıyor, kepenkler kapattırılıyor. Kim tarafından? Bu BDP, adı Barış ve Demokrasi olan partinin tezgahıyla. Destek terör örgütünden. İşte 12 Haziran’da bunları sandığa gömerek demokrasi dersini bunlara sandıkta vereceğiz. Çünkü Türkiye kardeşliğini daha da yüceltiyor. Yeni anayasayla inşallah bu kardeşliği daha da pekiştirecek. 21. yüzyıl bir Türkiye yüzyılı olacaktır.

Sevgili Kocaelililer; çıraklık, kalfalık döneminde her şey ortaya kondu. Şimdi ustalık döneminde en idealini yapacağız, en başarılı şekilde bunu gerçekleştireceğiz. Buradan toplu açılış töreni için Osman Hamdi Bey Kültür Merkezinde bir açılış gerçekleşecek. Tek bir törenle çeşitli kamu kurumları tarafından yapılan tesisleri yanı sıra, Büyükşehir Belediyemizin ulaşım, çevre, altyapı, spor ve diğer pek çok alandaki tam 127 yatırım bugün Kocaeli’ne kazandırılıyor. Bunların arasında Büyükşehir Belediyemizce 67 trilyon lira harcanarak yapılan Gebze Atık Su Arıtma Tesisleri de var. Körfez TÜPRAŞ kavşağı, İzmit Seka Park 2. etabı, İzmit Saraybahçe içme suyu, kanalizasyon ve yağmur suyu hattı gibi şehirdeki 162 okula yapılan basketbol ve voleybol sahaları, köylerimize yapılan parke döşemeleri gibi çok önemli hizmetlerin de aralarında bulunduğu tam 399 trilyonluk yatırım Büyükşehir’imizin gayretleriyle hizmete açılıyor. Diğer kamu yatırımlarıyla ele aldığımız zaman 508 trilyon, 150 ayrı tesis bunları Kocaeli’nin hizmetine sunuyoruz. Hayırlı olsun diyorum.

Değerli kardeşlerim; biliyorsunuz İzmir ile İstanbul arasında büyük bir otoyol projesi başlattık. Bu projenin en önemli etaplarından biri de İzmit-Körfez geçişi. İzmir-İstanbul otoyolunun Gebze Orhangazi bölümü için İzmit Körfezi üzerinde dünyanın en uzun asma köprülerinden birini yapıyoruz. Ustalık dönemimizin en önemli eseri olacak. Kocaeli’ni marka şehir yapma yolunda önemli bir adım olduğuna inandığım bu projenin de hayırlı olmasını diliyorum.

Değerli kardeşlerim; Kocaeli’ne yaptığımız hizmetlerden bazılarını ana başlıklarıyla sizlere burada ifade etmek istiyorum. Bunlardan eğitimde Kocaeli’ne 5 bin 880 derslik yaptık. Türkiye’de 163 bin derslik. Peki Kocaeli’ne ne kadar bilgisayar gönderdik biliyor musunuz? 117 bin 133 adet bilgisayar gönderdik. Bilişim teknolojisi sınıfları açmadan biz burada bilişim teknolojisi sınıflarını açtık. Bilgisayarları biz gönderdik. Sevgili kardeşlerim, sıraların üzerine çocuklarımız için kitapları koyduk mu? Ücretsiz olarak kitapları verdik mi? Aynı şekilde ilköğretim erkek öğrencilere 30 lira, kız öğrencilere 35 lira. Ortaöğretimde erkek öğrencilere 45 lira, kız öğrencilere 55 lira verdik, veriyoruz.

Şimdi yeni bir dönem başlıyor. O da artık karatahtaları kaldırıyoruz, akıllı tahtaya geçiyoruz. 4 yıl içinde bu projeyi bitireceğiz ve sizlere şöyle bir elektronik kitap vereceğiz. Elektronik kitap. Bütün müfredat bunun içinde var. Bunu sizlere ücretsiz olarak vereceğiz. Bütün öğrencilerimize zengin-fakir ayrımı yapmaksızın.

Değerli kardeşlerim; sağlıkta istediğin hastaneye gidiyor musun? İstediğin eczaneden ilacını alıyor musun? 90’lı yıllarda da Kılıçdaroğlu SSK Genel Müdürüydü. İstediğimiz bir doktor muayenehanesine çağırıyor, bizden parayı alıyor muydu? Alıyordu. İlaçlarımızın tamamını alabiliyor muyduk? Alamıyorduk. Ne diyordu? Git parayla al. Kelin ilacı olsa kendi başına sürer. Sen kendine yar olmadın ya, anamızı ağlattın o dönemlerde anamızı. Şimdi hangi yüzle kalkıp da diyorsun ki ben bütün ailelere 600 lira para vereceğim. İnanıyor musunuz? İşte bu oyunu bozmanın tarihi 12 Haziran. 12 Haziran’da bu oyunu bozmaya var mıyız? İşte herkesin istediği hastaneye gitme yolunu açan iktidar AK PARTi iktidarı. İstediğin eczaneden ilacı alma imkanını hazırlayan AK PARTi iktidarı.

18 helikopter ambulans Türkiye’de. Jet ambulanslarımız, uçak Türkiye’de. Bunları yapan biziz. Daha iyisini yapacağız. Ve sadece Kocaeli’ne sağlık için harcadığımız ne biliyor musunuz değerli kardeşlerim? 394 trilyon Kocaeli’ne sağlık yatırımı yaptık. Sadece rakam veriyorum sizlere. Darıca Farabi Devlet Hastanesi, Karamürsel Devlet Hastanesi, 14 adet aile sağlığı merkezini biz tamamladık, hizmete açtık. Derince Eğitim ve Araştırma Hastanesi, İzmit Kadın Doğum ve Çocuk Hastalıkları Hastanesi, Yuvacık Dispanseri, İzmit Seka Devlet Hastanesi ek binası, Gölcük Devlet Hastanesi ek binası, Kocaeli Devlet Hastanesi Onkoloji Ünitesi ve Poliklinik binası, Körfez Devlet Hastanesi ek binasına biz başlayıp, hizmete açtık. Buna benzer Kandıra Sağlık Kompleksi, Karamürsel Sağlık Kompleksi, Çayırova Diş Polikliniği, 3 adet ağız ve diş sağlığı merkezi gibi…

Ah değerli kardeşlerim, size daha enteresanını söyleyeceğim. Bakınız, biz geldiğimizde tomografi olarak Kocaeli’nde 1 tane bilgisayarlı tomografi ve MR cihazı varken koskoca Kocaeli, şimdi kaç tane biliyor musunuz? 7 tane tomografi var ve 5 tane de MR cihazıyla bu hizmeti sunuyoruz. Kaç tane diyaliz vardı Kocaeli’nde biliyor musunuz? 148. Şimdi 334. 11 tane 112 istasyonu vardı Kocaeli’nde. Şimdi 33. Kaç tane ambulans vardı biliyor musunuz? 11 tane ambulans vardı Kocaeli’nde. Şimdi 25. Uzman hekim sayısı 349’du. Şimdi 618. 1589 olan ebe ve hemşire sayısını 2 bin 576’ya çıkardık. İşte biz buyuz.

Toplu konut olarak 10 bin 895 konut uygulaması yaptık Kocaeli’nde. 7 bin 314’ünü sahiplerine teslim ettik.

Ulaştırma alanında 132 kilometre bölünmüş yol vardı, bizi buna 100 kilometre daha ilave ettik.

Doğalgazı kim getirdi Kocaeli’ne? Biz. Ve her konutta artık doğalgaz var. Artık 10 kat apartmanın bodrumuna inmiyorsun. 6 kat apartmanın bodrumuna inmiyorsun. Ya? Şimdi kombinin düğmesine basıyorsun, dairde sıcak su, daire ısınıyor.

Sevgili kardeşlerim; bütün bunlarla beraber Kocaeli’miz bir sanayi şehrimiz. 4 organize sanayi bölgesi gayet hareketli bir şekilde devam ediyor. Değerli kardeşlerim, buna şimdi yeni organize sanayi bölgelerini de ilave ediyoruz. 14 bin 157 işletme mevcuttu, bunu şu anda bizim dönemimizde 22 bin 917’ye ulaştı. Değerli kardeşlerim, bu 4 adet organize sanayi bölgesinin yanında bugün çeşitli aşamalarda olan ve teknik destek sağladığımız 9 organize sanayi bölgesi daha yapılıyor. İşte bunlar hep işsizliğin çözümü.

Kardeşlerim; çiftlere Ziraat Bankası yüzde 59 faizle kredi veriyordu. Şimdi yüzde 5. Halk Bankası yüzde 47 faizle veriyordu. Yüzde 5, buraya indirdik. Biz esnaf, sanatkârın da yanında olduk, çiftçinin de yanında olduk.

Artık değerli kardeşlerim kaldı şurada 22 gün. Kapı kapı dolaşmaya var mıyız? Sesiniz az geldi bana. Var mıyız? Değerli kardeşlerim, 12 Haziran’da inşallah hep birlikte bu başarının, bu zaferin neticesini alacağız. Onun için şu kalan süreçte hep beraber bu milli davamıza hizmet vereceğiz. Gereken dersi şu CHP’ye de, şu MHP’ye de, bu BDP’ye de sandıklarda en güzel şekilde vereceğinize inanıyorum. Bizlere size efendi olmaya değil, hizmetkâr olmaya geldik ve bu hizmetimiz devam edecek.

Şimdi biliyorum yoruldunuz, biz de sabah bazı programların aksaması sebebiyle geç intikal ettik. Hakkınızı bize helal edin. Şu şarkımızı beraber söyleyelim ve finali yapalım. Hazır mıyız? Şöyle ellerinizi bir göreyim. Maşallah. Bayrakları da bir göreyim.

Beraber yürüdük biz bu yollarda. Beraber ıslandık yağan yağmurda. Şimdi dinlediğim tüm şarkılarda bize her şey sizi hatırlatıyor. Bize her şey sizi hatırlatıyor. Bize her şey sizi hatırlatıyor.

Günümüz kutlu olsun, 12 Haziran ülkemiz, Kocaeli’miz için, milletimiz, Kocaeli’nin güzel insanları için, demokrasimiz, Partimiz ve yeni anayasanın, ileri demokrasinin, temel hak ve özgürlüklerin 12 Haziran bir milat olması için sizleri sevgiyle, saygıyla selamlıyorum, Allah’a emanet ediyorum. Allah yar ve yardımcımız olsun.